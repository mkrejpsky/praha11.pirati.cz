---
date: 2023-02-10
category: blog
title: "Nové vedení Prahy 11 fandí pestřejšímu složení sportovní komise."
layout: post
author: Zuzana Böhmová
authorId: zuzana.boehmova
image: articles/2023/2023_02_10_sportovni_komise.jpg
tags: 
  - sport
---

Sport je rozmanité odvětví, to potvrdí každá letní i zimní Olympiáda. Na Praze 11 se snažíme tuto rozmanitost odrážet i ve složení sportovní komise, poradního orgánu Rady MČ.

*“V minulém volebním období byl v komisi výrazně zastoupen fotbal a jakkoliv rozumíme a vnímáme oblibu tohoto sportu, děti a mládež na Praze 11 se věnují *i jiným disciplínám, které by neměly být v komisi opomenuty. Proto usilujeme o co nejpestřejší složení sportovní komise,”* říká místostarostka pro sport, kulturu a digitalizaci Zuzana Böhmová.

Ve 13-ti členné komisi nově zasedají pouze tři čistě političtí zástupci, což je výrazně méně než v předešlých letech. Opozice má standardně možnost účastnit se jednání stejně jako kdokoliv z veřejnosti, protože komise je veřejná.

Logika současné skladby komise vznikala tak, že byly rozděleny příjemci dotací do logických skupin: atletika, fotbal, florbal, tanec, gymnastika/cheer, bojové sporty, další kolektivní míčové sporty, volnočasový organizovaný sport, ping-pong/tenis, k těmto sportům pak byl zvolen i zástupce fitness jako jednoho z nejvyužívanějších sportovních (byť komerčních) způsobů sportu. Za tyto sporty pak vedení hledalo jednotlivé zástupce, ideálně s dalším přesahem (z řad vedení i řadových trenérů, ekonomů, vedení asociací, různých věkových skupin, nebo například účastníků projektu Trenéři do škol). Nově jsou mezi členy například zástupci tance a bojových sportů, kteří, každý jednotlivě, reprezentují dalších téměř 1000 dětí do 18 let, které v minulosti neměly žádné zastoupení. Nyní je jmenováno 12 členů, poslední volné místo bude dovoleno na jednání rady 16. 2. 2023 a bude se jednat o zástupce atletiky.

Komise jako taková dotace nepřiděluje, pouze navrhuje 20% z finančního objemu, který kluby dostávají. Dalších 80% navrhovaného objemu financí je vytvořeno matematickým výpočtem takzvaných člověkohodin a celkového počtu členů. Dotace vždy schvaluje zastupitelstvo.

*“Reakce TOP 09 je překvapivá s ohledem na jejich návrh, který zazněl na podzim 2022 při vyjednání o případné koalici, a sice, že komise budou neveřejné a bez účasti opozice. Vyjednávací tým Pirátů tento návrh odmítl, protože otevřenost poradních orgánů považujeme za standard politické kultury,”* komentuje Böhmová.
