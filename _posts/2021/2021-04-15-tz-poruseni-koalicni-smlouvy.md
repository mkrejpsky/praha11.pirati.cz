---
date: 2021-04-15
category: blog
title: "Hnutí ANO porušilo koaliční smlouvu na Praze 11, zastupitelstvo skončilo neschválením programu"
layout: post
author: redakce
image: articles/2021/2021-04-15-tz-poruseni-koalicni-smlouvy.jpg
tags: 
  - zastupitelstvo
---

*Praha 15. dubna 2021* – **Hnutí ANO porušilo koaliční smlouvu, když na jednání zastupitelstva Prahy 11 navrhlo bod týkající se situace ve školství, který nebyl schválen radou městské části. Obešlo tak podmínku jasně definovanou v Koaliční smlouvě. Zastupitelstvo formálně skončilo neschválením programu.**

*“Takový postup a porušení smlouvy nelze akceptovat, budeme chtít od koaličních partnerů v rámci dohodovacího řízení slyšet, co je k tomuto kroku vedlo. Problematiku školství rozhodně nebereme na lehkou váhu, ale úkoly vzešlé z otevřeného dopisu ředitelů ZŠ z února letošního roku jsou v běhu, na což jsme kolegy opakovaně upozorňovali. Rádi budeme kolegy zastupitele informovat na jednom z dalších zastupitelstev MČ Praha 11 o tom, jak se podněty podařilo vyřešit,”* říká starosta Prahy 11 za Piráty Jiří Dohnal.

Podpisem koaliční smlouvy se hnutí ANO zavázalo, že po dobu trvání této smlouvy nebude navrhovat žádný bod, na kterém by se před hlasováním výslovně a prokazatelně koalice nedohodla. V návaznosti na toto porušení koaliční smlouvy předsedou pražského krajského sdružení hnutí ANO Janem Říčařem navrhl předseda pirátského zastupitelského klubu za Piráty Praha Martin Muzikant zařazení vlastního bodu Odvolání místostarosty Ondřeje Prokopa z funkce.

Záminkou pro zařazení neprojednaného bodu je kriticky laděný Otevřený dopis ředitelů základních škol Jižního Města adresovaný starostovi, radě městské části Praha 11 a předsedům koaličních stran ze začátku února. O deset dní později hnutí ANO na Praze 11 zveřejnilo na svém facebookovém profilu stanovisko, kde dodržení koaliční smlouvy podmiňuje splněním úkolů adresovaným pirátské radní pro školství Zuzaně Ujhelyiové, přestože obsah dopisu byl adresován i na gesce majetku (Ondřej Prokop, ANO) a financí (Jiří Dohnal - Piráti). Toto splnění svých podmínek tak staví nad Koaliční smlouvu.

Rozpory mezi stranami se mají dle smlouvy na prvním místě řešit vždy tzv. dohodovacím řízením, nikoli veřejnými ultimáty na sociálních sítích. Zastupitelský klub Pirátů na nedodržení Koaliční smlouvy reagovalo nepodpořením programu jako celku.

*“Velice mě mrzí, že bylo zbytečně svoláno jednání zastupitelstva, které stojí MČ nemalé finanční prostředky. Přitom kolegům muselo být zřejmé, že na projednání tohoto bodu není v tuto chvíli většinová koaliční shoda, protože je stále v procesu řešení. V návaznosti na dění v koalici zastupitelstvo městské části neschválilo program jednání a tímto bylo zahájeno dohodovací řízení,”* dodává starosta Dohnal. 
<br>
<br>

**Kontakt pro média:**

**Jiří Dohnal**, starosta MČ Praha 11, tel: +420 778 421 040; mail: jiri.dohnal@pirati.cz

**Michal Polák**, media manager KS Praha, tel: +420 608 517 127; mail: michal.polak@pirati.cz
