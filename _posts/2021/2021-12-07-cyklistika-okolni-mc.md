---
date: 2021-12-07
category: blog
title: "Spolupráce a plány v cyklodopravě"
layout: post
author: Martin Duška
authorId: martin.duska
image: articles/2021/2021-12-07-cyklistika-okolni-mc.jpg
tags: 
  - doprava
---

*Praha, 7. prosince 2021* – **Městské části v okolí Prahy 11 skýtají velký potenciál bezmotorové dopravy. V listopadu jsem měl milou příležitost účastnit se dokončení cyklotrasy A 202 vedoucí z Vestce do Kunratic. Jako zástupce naší městské části jsem v průběhu letošního roku požádal hlavní město Prahu o předřazení této stezky do prioritních staveb.**

**Na kole do Kunratic**
V příštím roce se snad již rozběhne stavba nové trasy vedoucí ze stávající cyklotrasy A 215 podél ulice u Kunratického lesa, zde naváže u křižovatky U Kunratického lesa / K Verneráku. Kde se propojí s cyklotrasou MČ Kunratice. V dlouhodobém hledisku je cílem udělat odbočku a pokračovat až ke křižovatce Na Jelenách / Chilská. K této etapě však dojde až v období stavebního rozvoje v oblasti Na Jelenách.

**A brzy i do Šeberova**
Na základě schůzky s Petrou Venturovou, starostkou Šeberova, jsme zvolili společný postup při žádosti o úpravu stávajícího přechodu v ulici Na Jelenách u autobusové zastávky U dálnice. Šeberov zde totiž plánuje vybudovat nové cyklopropojení, které bude ústit u zmiňovaného přechodu.

**Drobné úpravy pro cyklisty budou pokračovat**
Dále bychom rádi provedli drobné úpravy stávajících přechodů u křižovatky Senohrabská / Klapálkova, aby je mohli užívat jak chodci, tak cyklisté. Tímto chceme navázat na loňskou úpravu přechodu nejbližší křižovatky ulice Türkova. 


**Bohužel, ne všechna místa jsou pro cyklistiku vhodná**
Naopak co se nepovedlo, je umístění cyklopruhů v ulicích Výstavní a Mírového hnutí. Magistrát hl. m. Prahy umístil tyto cyklopruhy přes jednoznačně negativní stanovisko naší městské části. Bohužel to však nebylo vyslyšeno a my s tím nemůžeme nic dělat.  Osobně považuji za nebezpečné, aby byl prostor, kde se mají cyklisté cítit bezpečně, kombinován s páteřní komunikací, po které jezdí kamiony. Jako kompromisní řešení jsem navrhl legalizaci jízdy na přilehlých chodnících, které chodci tolik nevyužívají, takže smíšený provoz by komfort peších vůbec nesnížil. Proto budeme s odborem dopravy hlavního města Prahy upravovat přilehlé chodníky, aby byla vytvořena bezpečná alternativa vůči tomuto z mého pohledu nešťastnému řešení.




