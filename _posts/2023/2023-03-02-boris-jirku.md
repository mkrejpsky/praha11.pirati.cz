---
date: 2023-03-02
category: blog
title: "Barevný svět Borise Jirků prozářil Chodovskou tvrz"
layout: post
author: redakce
image: articles/2023/2023-03-02-boris-jirku.jpg 
tags: 
  - kultura
---

**Nápadité obrazy plné energie mohou návštěvníci vidět až do 9. dubna v prostorách galerie Chodovské tvrze. Jejich autorem je zlínský rodák, malíř, grafik, ilustrátor prof. Boris Jirků.**

Všechny spojuje výrazná barevnost a velmi originální autorský projev. Na konci loňského roku byla jeho díla k vidění v kampusu Hybernia v galerii HYB4. Inspiraci Boris Jirků nachází při svých cestách. Pobýval v Ekvádoru, Brazílii, Kanadě, Andalusii i ve francouzském Languedoc, Bretani a další spoustě inspirativních míst. Při tvůrčích pobytech navštívil i Sicílii a Dalmácii, která je jeho velkou láskou. Jako autor patří Boris Jirků mezi špičku současných umělců a jeho osobitá díla najdete ve sbírkách po celém světě. Autor byl na vernisáži své výstavy na Chodovské tvrzi v polovině února nepřehlédnutelný. Během večera zmínil knížku Sen o Chodovské tvrzi, která spatřila světlo světa už v roce 2001 a kterou ilustroval. V knize vidí kruhovou vodní tvrz jako ostrov v moři. „Chtěl jsem být vtipný, myšlenkou bylo, že je obklopená mořem paneláků a je to vlastně takový ostrov kultury,“ řekl Jirků. 

Vernisáž si nenechala ujít ani Zuzana Böhmová, která v současné době působí jako místostarostka na radnici Prahy 11 a jednou z jejích gescí je právě kultura. Zajímavostí je, že i ona se s autorem setkala při svých studiích vysoké školy v Plzni. „Mám velkou radost, že je mou první výstavou v pozici místostarostky právě pan profesor Jirků. Můj dík patří společnosti Kulturní Jižní Město a všem, kteří se na realizaci této skvělé výstavy podíleli.“

**Článek je převzatý z časopisu Klíč 3/2023. Autorkou textu je Dana Foučková.**
