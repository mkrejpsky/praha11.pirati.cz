---
date: 2021-10-01
category: blog
title: "Zastupitelstvo MČ Praha 11 odvolalo radní pro školství Zuzanu Ujhelyiovou, důvody pro její odvolání nezazněly "
layout: post
author: mediální tým
image: articles/2021/2021-10-01-odvolani.jpg
tags:
  - zastupitelstvo
  - školství
---

*Praha, 1. října 2021* – **Během pátečního mimořádného zasedání zastupitelstva MČ Praha 11 byla odvolána radní pro školství Zuzana Ujhelyiová (Piráti). Návrh na její odvolání padl během nesouvisejícího bodu k problematice Areálu ledových sportů. Návrh přednesl předseda opozičního klubu HPP 11 Jiří Štyler, který neposkytl k odvolání žádné důvody.**

*“Mrzí mě, že se jednotlivé pozice v radě staly definitivně součástí politických handlů. Nemám povědomí, že by moje práce radní byla důvodem pro odvolání, protože kritický dopis ředitelů ZŠ na Praze 11 byl za mou gesci plně vypořádán již v březnu roku 2021. Kritizovala jsem však dlouhodobě špatnou práci odboru správy majetku vedeného místostarostou Ondřejem Prokopem (ANO), který přes půl roku blokoval vypsání veřejných zakázek pro projekt Demokratická kultura,”* řekla odvolaná radní Zuzana Ujhelyiová.

Piráti poté zařadili bod odvolání místostarosty Ondřeje Prokopa (ANO), který zastupitelstvo odhlasovalo. Prokop dlouhodobě nezvládá gesci majetku a tohoto názoru byly kromě klubů TOP 09, STAN a Pirátů také někteří zástupci opozice. Prokop se již řadu měsíců věnuje předvolební kampani pro sněmovní volby a zanedbává své povinnosti vůči Praze 11.

Jako zásadní Piráti považují pochybení Prokopa, kdy neinformoval radu MČ o rok trvajícím zatékání do budovy Sandra, která byla nákladně opravována za 400 milionů korun a došlo tak k zásadnímu riziku znehodnocení této nákladné investice. S tím souvisí také nezajištění potřebných finančních prostředků na druhou fázi rekonstrukce svrchního pláště v hodnotě 190 milionů Kč, kdy MČ prokazatelně nedisponuje těmito financemi.

Na další zásadní pochybení upozornil místostarosta Jakub Lepš (TOP 09), kdy Prokop neakceptoval pokyn odboru životního prostředí, aby pokácel 20 stromů v areálu MŠ v Hrudičkově ulici. Ač byl místostarosta vyzván, aby celou akci provedl skrze kapacity Jihoměstské majetkové za sjednanou cenu 482 tisíc korun, uzavřel Prokop smlouvu s jiným externím subjektem, který však kácení provedl za 835 tisíc korun. Prokop přitom neměl dostatek prostředků, takže faktura doposud nebyla uhrazena.

Místostarosta Prokop také nedokázal zajistit více jak dva roky poptávané zajištění vjezdu do MŠ Madolinka, což komplikuje zásobování školky a vytváří nepřehlednou dopravní situaci. Více o tomto problému jsme psali [zde](https://praha11.pirati.cz/aktuality/madolinka.html).



**Kontakt pro média:**  
**Jiří Dohnal**, starosta MČ Praha 11, tel: +420 778 421 040; mail: jiri.dohnal@pirati.cz  
**Michal Polák**, media manager KS Praha, tel: +420 608 517 127; mail: michal.polak@pirati.cz
