---
date: 2023-04-21
category: blog
title: "Hnutí pro Prahu 11 vypovědělo koaliční smlouvu, výzvu k rezignaci nekonzistentního zastupitele Piráti vítají "
layout: post
author: redakce
authorId: 
image: articles/2023/2023-04-21-odvolani-JD.jpg
tags: 
  - koalice
---

*Praha, 21. dubna 2023* – **Zastupitelstvo MČ Praha 11 na svém čtvrtečním zasedání odvolalo radního Jiřího Dohnala (Piráti). K opozičním hlasům se přidal také koaliční zastupitel Ladislav Kos (HPP11). Jednání zastupitelstva bylo přerušeno na dobu 14 dnů. Piráti odvolání člena rady koaličním zastupitelem vnímají jako vypovězení koaliční smlouvy. Kos již oznámil rezignaci na mandát zastupitele.**

*“Odvolání Jiřího Dohnala vnímáme jako důsledek vnitřních sporů v Hnutí pro Prahu 11, Ladislav Kos byl již hnutím vyzván k rezignaci a dle svých slov na mandát rezignuje. Piráti své slovo drží. Dáváme našemu smluvnímu partnerovi dva týdny na vyřešení svých interních problémů a zajištění dostatku hlasů,”* komentuje čtvrteční události místostarostka MČ Praha 11 Zuzana Böhmová (Piráti).

V průběhu zasedání zastupitelstva došlo ze strany Hnutí pro Prahu 11 hned k několika porušením koaliční smlouvy. Ladislav Kos navrhl také odvolání dalšího radního za Piráty Josefa Kocourka, návrh ale přes zastupitele neprošel. Odvolání člena rady koaličním hlasem je jasným důkazem toho, že HPP11 již nedokáže garantovat dostatečný počet hlasů a koalice tak nemá většinu. Zuzana Böhmová v pátek dopoledne o situaci jednala se zástupci třetího koaličního partnera hnutí Praha 11 Sobě. 

*“Rezignace zastupitele Kosa by mohla situaci odblokovat. Pokud se však HPP11 nepodaří zajistit dostatečný počet hlasů, jsme připraveni vstoupit do jednání o jiných možnostech koaliční spolupráce zastupující vůli většiny obyvatel naší městské části i hlavní body našeho programu. Nebude-li možné takové dohody dosáhnout, budeme hájit zájmy občanů z opozičních lavic,”* dodává Böhmová.

*“Osobně považuji pokračování koalice bez Ladislava Kosa za nejlepší možné řešení. Jeho odchod ze zastupitelstva přispěje ke zklidnění politické situace na Praze 11,”* říká k dění na jedenácté městské části předseda pražských Pirátů Ondřej Chrást. 

Jiří Dohnal měl jako radní v gesci majetek a investice, prevenci kriminality a informační technologie. Do zvolení nového člena rady přejdou tyto oblasti do kompetence starostky Šárky Zdeňkové (HPP11).
