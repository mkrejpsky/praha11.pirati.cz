---
date: 2021-05-11
category: blog
title: "Podpora cyklistiky díky zabezpečené kolárně u metra Opatov"
layout: post
author: Martin Duška
authorId: martin.duska
image: articles/2021/2021-05-11-kolarna.jpg
tags: 
  - doprava
---

V bezprostřední blízkosti stanice metra Opatov vznikne v létě zabezpečená veřejná kolárna pro 30 kol. Jedná se o pilotní projekt, na kterém pracujeme druhým rokem a který by měl ukázat ochotu lidí využívat kombinované dopravy namísto té automobilové.

Typickým uživatelem této kolárny by tak mohl být člověk pracující v Praze, ale bydlící v jihovýchodní části Prahy či v přilehlé obci s horší dopravní obslužností, který by tak mohl využít právě kolo k dopravě k nejbližšímu metru a nezatěžoval by tak parkoviště a silnice v naší městské části svým automobilem, jak to dělá doposud.

Kolárna budou pod stálým kamerovým dohledem, přístupné v prvé fázi pomocí karet Lítačka, později i pomocí její mobilní aplikace. Pakliže se osvědčí, budou podobné kolárny umístěny i na dalších místech naší městské části a celé Prahy. Výrazně se tak zvýší potenciál cyklisticky ve městě nejen pro příměstské občany, ale i pro obyvatele města, kteří tak budou moci kombinovat veřejnou dopravu a své kolo bez obav z jeho ztráty.

Veřejná kolárna je projekt ve spolupráci TSK, ICT Operátora a MČ 11. Za Piráty je to další střípek z našeho programu, se kterým jsme se o přízeň občanů ucházeli.
