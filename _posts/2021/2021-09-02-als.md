---
date: 2021-09-02
category: blog
title: "Nejisté pokračování Stavby areálu ledových sportů, důvodem je politický boj před parlamentními volbami"
layout: post
author: mediální tým
image: articles/2021/2021-09-02-als.jpg
tags:
  - Areál ledových sportů
  - majetek
  - finance
  - sport a volný čas
  - zastupitelstvo
---


*Praha 2. září 2021* – **Podivné rozhodnutí ve věci areálu ledových sportů dnes padlo na jednání zastupitelstva MČ Praha 11. Část stran bývalé koalice se spojila s opozicí a prohlasovala usnesení, které ukládá radě jednat o vystoupení z projektu.**

Toto rozhodnutí je velmi překvapivé, jelikož usnesení přichází v době, kdy se projekt dostal z fáze přípravy do fáze výstavby. Vedení společnosti AR DELTA, s poloviční účastí městské části, se povedlo dokončit jednání jak s bankou, tak se stavební společností, aby s oběma subjekty byly uzavřeny platné smlouvy. Nyní je radními a zastupiteli z hnutí ANO a ODS snaha tento projekt zablokovat.

*„V tuto chvíli jsou splněny všechny podmínky pro bezproblémový průběh výstavby. Také byly splněny podmínky, které si městská část při vstupu do společnosti AR DELTA stanovila. Jsem přesvědčen, že nejjednodušší cesta, jak městská část ochrání a zhodnotí celkem 40 milionů korun, které do projektu vložila, je jeho co nejrychlejší dokončení. Na uvedený stav mimochodem upozorňuje i právní stanovisko advokátní kanceláře,“* komentuje současný stav starosta Jiří Dohnal (Piráti).

*„Mrzí mě, že dnešní rozhodnutí některých zastupitelů vnáší do projektu značnou nejistotu, která může přivést  městskou část do budoucích mnohaletých soudních sporů, případně způsobit vznik škody městské části v minimální výši 40 milionů korun,“* doplnil Dohnal. Pirátům se jako nejlepší cesta jeví ochránit investici Městské části Praha 11 a projekt řádně dokončit, proto dnešní návrhy na zasedání zastupitelstva MČ Praha 11 nepodpořili.

<br>
<br>

**Kontakt pro média:**  <br>
**Jiří Dohnal**, starosta MČ Praha 11, tel: +420 778 421 040; mail: jiri.dohnal@pirati.cz  <br>
**Michal Polák**, media manager KS Praha, tel: +420 608 517 127; mail: michal.polak@pirati.cz
