---
date: 2021-11-05
category: blog
title: "Výstavba prodejny Lidl - stanovisko k dopravě a parkování"
layout: post
author: mediální tým
image: articles/2021/2021-11-5-lidl-mirove-hnuti.jpg
tags:
  - územní rozvoj
  - doprava
---

*Praha 5. listopadu 2021* – **Samotný záměr postavit prodejnu a rozšířit místní nabídku by jednoznačně mohl být přínosem pro MČ. Musí být ale kvalitně vyřešena okolní doprava a náhrada zaniklých parkovacích míst, v tomto směru očekáváme, že povedeme s investorem ještě další konstruktivní jednání.**

Výstavba prodejny Lidl u křižovatky Mírového hnutí a Ke Stáčírně je plánována na ploše stávajících placených parkovacích stání. Vzhledem k faktu, že by prodejna měla vzniknout na současném parkovišti, je nahrazení všech stávajících parkovacích míst nepřekročitelnou podmínkou naší městské části (MČ). Možným řešením je výstavba parkovacího domu u ulice Hekrova, který by byl následně předán do péče městské části. Počítá se s tím, že by parkovací dům byl rozdělený na dvě části, z nichž jedna by sloužila potřebám prodejny.

Ohledně konkrétního návrhu provedení parkovacího domu… dům by měl dva oddělené vjezdy, jeden z ulice Mírového hnutí pro zákazníky prodejny, druhý by byl právě ze zmiňované ulice Hekrova. Vjezdy by byly stavebně oddělené. Městská část by měla  v rámci participační smlouvy s developerem získat celkem 246 parkovacích míst do své správy.Současné parkoviště je totiž v soukromých rukou a MČ nemá žádné nástroje pro tvorbu nájemní  a cenové politiky. To by se převedením domu na MČ změnilo. Parkovací dům by tedy mohl sloužit obyvatelům panelových domů podél ulice Brechtova a Hekrova, a nikoliv pro uskladnění firemních dodávek a karavanů, jak je tomu teď. Odvětrání parkovacího domu by bylo směřováno k prodejně, tedy pryč od panelových domů.

Vznik prodejny by měl i přímý dopad na zmíněnou přilehlou křižovatku. Proto jsme požádali o jeho zahrnutí do dopravní studie Chodov sever, ve které (i bez tohoto záměru) vycházel stávající provoz na hranici své kapacity. Dále jsme doporučili, aby byl výjezd na ulici Mírového hnutí doplněn o samostatný pravý odbočovací pruh. Považujeme výjezd pro jeho blízkost ke křižovatce za konfliktní a bude způsobovat problémy s odbočováním doleva. Posledním požadavkem z hlediska dopravy byla stavebně oddělená cyklo-integrace v okolí prodejny.

Samotný záměr postavit prodejnu a rozšířit místní nabídku by jednoznačně mohl být přínosem pro MČ. Musí být ale kvalitně vyřešena okolní doprava a náhrada zaniklých parkovacích míst, v tomto směru očekáváme, že povedeme s investorem ještě další konstruktivní jednání.
