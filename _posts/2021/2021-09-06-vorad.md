---
date: 2021-09-06
category: blog
title: "Snaha o pohřbení transparentnosti na Jižním Městě v přímém přenosu na jednání zastupitelstva!"
layout: post
author: mediální tým
image: articles/2021/2021-09-06-vorad.jpg
tags:
  - otevřená radnice
  - zastupitelstvo
---


*Praha 6. září 2021* – **Na čtvrtečním jednání zastupitelstva městské části Praha 11 bylo zastupitelem za hnutí ANO navržen bod „Výbor pro otevřenou radnici a digitalizaci - zrušení“. Již dlouhou dobu se hnutí ANO spolu s ODS snaží cíleně sabotovat jednání výboru pro otevřenou radnici a digitalizaci, a to především v oblasti nahrávání jednání výborů. Nyní byly pracovní skupinou sestaveny nové jednací řády, které měl výbor pro otevřenou radnici schválit a následně je svým hlasováním mělo posvětit zastupitelstvo.**

O to více zarážející je, že pro zařazení bodu ke zrušení výboru hlasovalo jednotně i Hnutí pro Prahu 11 (HPP11), které protiprávní ustanovení v jednacím řádu výborů týkající se nahrávání jednání veřejností dlouhodobě kritizuje. Ukazuje se tedy, že za jistých okolností, je Hnutí pro Prahu 11 ochotno jednat proti svému přesvědčení a handlem se spojit s ODS, hnutím ANO a Jižním Městem - Náš domov, které dlouhodobě a intenzivně kritizuje za jejich spojení s dřívějšími dle slov HPP11 „mafiánskými“ radami Jižního Města.

Výbor v tuto chvíli nemá předsedu, který by měl být dle předchozích dohod z řad Pirátů. Ve čtvrtek ovšem mělo dojít ke zvolení nového předsedy - pirátského zastupitele Jana Mejsnara. Ten jako jediný Pirát hlasoval pro projednávání případného zrušení výboru. *„Jako jediný z Pirátů jsem hlasoval pro zařazení tohoto bodu, protože cítím potřebu v rozpravě hájit důležitost existence výboru pro otevřenou radnici a digitalizaci,“* uvedl Jan Mejsnar. Zastupitelstvo nakonec zrušení projednávalo, nicméně takový krok nezískal dostatečnou podporu zastupitelů a výbor tak obhájil svoji existenci. Navržený kandidát na předsedu nebyl však zvolen, čímž je výbor nadále paralyzován, bez zvoleného předsedy ho nelze svolat.

*„Výbor se za dobu své existence snažil udělat mnoho progresivních věcí vedoucích ke transparentnosti a digitalizaci. Například navrhl znění pevných interpelací pro občany, otevřel jednání komisí veřejnosti, prosadil existenci otevřených dat a map geoinformačního systému,“* komentuje práci výboru radní pro dopravu a otevřenou radnici Martin Duška.

Některá doporučení výboru byla však ze strany Rady MČ Praha 11 odsouvána. *„Radní z hnutí ANO mně jako předsedkyni bránili v zařazení bodu schváleného výborem na jednání zastupitelstva, právě ve věci nahrávání veřejnosti na jednání výboru. Domnívám se, že jejich tehdejší jednání bylo nezákonné. Výbor má právo zařadit bod na jednání zastupitelstva a vydírat mě koaliční smlouvou se mi jeví jako protiprávní,“* dodává k situaci bývalá předsedkyně výboru pro otevřenou radnici a digitalizaci Zuzana Böhmová.
