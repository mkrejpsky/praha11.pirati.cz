---
date: 2022-02-02
category: blog
title: "Na Praze 11 postupně vzniká síť dobíjecích stanic pro elektromobily"
layout: post
author: Martin Duška
authorId: martin.duska
image: articles/2022/2022-02-02-elektromobilita.jpg
tags: 
  - doprava
  - životní prostředí
---

*Praha, 2. února 2022* – **V současnosti již není pochyb o tom, že vedle vozidel se spalovacím motorem bude část řidičů využívat elektromobily. U většiny řidičů se počítá s vlastní domácí nabíjecí stanicí v rodinných domech či vilách. Moderní urbanistická zástavba, jako je naše Jižní Město, ale vyžaduje síť veřejných dobíjecích stanic.**

**Velmi rychlé nabíjení**
Dne 14. 1.  byla na území Prahy 11 spuštěna v současnosti nejrychlejší dobíjecí stanice v Praze, a to u restaurace s příznačným názvem Spojovna, která se nachází na rozmezí Jižního Města, Kunratic a Šeberova. Jedná se o třístou nabíjecí stanici v hlavním městě, tudíž má symbolicky výkon 300 kW. Vzhledem k tomu, že v současnosti nejsou vozy, které by tento výkon reálně využily, bude výkon rozdělen do dvou nabíjecích kabelů po 150 kW. Městská část Praha 11 v minulosti uzavřela se společností PRE memorandum o strategické spolupráci a díky tomu letos také zprovozníme nabíjecí stanici u plaveckého bazénu Jedenáctka vodní svět. Stanice bude mít výkon 150 kW rozdělený do dvou větví po 75 kW. Řidiči, kteří budou chtít rychle dobít své vozy, se tak s nadsázkou budou trápit pouze otázkou, zda si dojít na oběd či zaplavat.

**Pomalejší, přesto stále rychlé nabíjení**
Společnost PRE bude v tomto roce pokračovat v úpravách dalších trafostanic určených k rezidenčnímu nabíjení. Dopravní značení u každé trafostanice je vyznačeno tak, abychom obsloužili elektromobily a nebrali parkovací místa pro ostatní vozy. Na radě městské části jsme schválili pronájem pozemků pro vybudování dalších nabíjecích stanic o výkonu 22 kW pro dva vozy zároveň, a to v ulicích Kunínova, Na Sádce a Prašná. Městská část postupně vytipovává další místa. Cílový stav je, aby obyvatelé našich panelových domů měli dostupné nabíjecí body a nebyli omezováni jejich nedostatkem.

Všechny zmíněné projekty budou schopny obsloužit první vlnu uživatelů elektrovozů, ale pokud by zájem občanů o elektromobilitu nadále dynamicky rostl, budeme schopni sídliště obsloužit pouze za pomoci chystaného nabíjení z lamp veřejné osvětlení. Technická příprava pro tento projekt na našem území také proběhne v tomto roce. Samotné osazení nabíjecích přístrojů proběhne v budoucích letech podle aktuálních potřeb motoristů.
