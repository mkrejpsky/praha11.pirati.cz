---
date: 2023-03-01
category: blog
title: "Jihoměstské JNS Cheerleaders míří na mistrovství světa do USA"
layout: post
author: Zuzana Böhmová
authorId: zuzana.bohmova
image: articles/2023/2023-03-01-JNS.jpg
tags: 
  - sport
  - rozhovor
---

**Nikoleta Míková, manažerka a předsedkyně klubu Join new spirit allstars alias JNS Cheerleaders (čírlídrs), se v minulém měsíci sešla se Zuzanou Böhmovou, místostarostkou pro oblast sportu a kultury. V rozhovoru si povídaly o tom, co to vlastně cheerleading je, a také o vzniku klubu JNS na Jižním Městě a jeho úspěších.**

*Nikol, naposledy jsme se potkaly před pár týdny na Evolution Cheer Battle, soutěži, kterou na Jižním Městě tradičně organizujete. Můžete čtenářům přiblížit, co to vlastně sportovní cheerleading je?* 
Jde o kolektivní koordinačně-estetický sport, který zahrnuje akrobacii, gymnastiku, techniku stuntování, tanec a skoky. Všechny tyto prvky se spojí v tříminutovou divácky velmi atraktivní show.

*Když jsem vás navštívila poprvé, stuntování jsem si sama vyzkoušela. Můžete popsat, co to vlastně znamená?* 
Dala bych k tomu fotku (smích). Nejlepší je podívat se na nějaké video, kde uvidíte, jak sportovci zvedají svou kolegyni. Naše týmy nejsou čistě ženské, máme mezi sebou i muže, ale zvedány jsou u nás pouze ženy. Spojením stuntů vzniká pro diváky nejatraktivnější pyramida. Jsou různé druhy stuntů, statické a dynamické. Při dynamických vylétávají holky do výšky až pěti metrů. O cheerleaders se říká, že umějí létat bez křídel.

*Jsou tací, kteří se pousmějí, když se řekne, že roztleskávačky jsou sportovci. Většina z nich ale asi nikdy neviděla, co přesně sportovní cheerleading je.* 
Cheerleading byl v roce 2020 v Tokiu uznán jako olympijský sport. V USA má dlouholetou tradici, přes 130 let. Našim dnešním dětem může přinést i sportovní stipendium na zahraničních univerzitách, někteří z našich sportovců takto studovali či studují.

*Na Jižním Městě jste od počátku svého působení, jak jste tady začínali?* 
Bylo to někdy kolem roku 2006, tehdy jsme fungovali ve starochodovské škole, kde ještě neměli dostavěnou tělocvičnu, trénovali jsme ve třídách a na chodbách. Aktuálně je nás 325, z toho 223 dětí do 18 let. Máme 16 týmů a jsou v nich děti od tří let až po dospělé, kromě věkového je zde i výkonnostní rozdělení.

*Letos jste rozšířili svou působnost i mimo Prahu 11. Proč?* 
Máme ambice věnovat se i zdravotně znevýhodněným skupinám a založit para tým cheerleaders, což bohužel tělocvična v Schulhoffově ulici neumožňuje. Hledali jsme proto tělocvičnu s výtahem a tu jsme nakonec objevili v Letňanech.

*Klub JNS Cheerleaders je největším českým klubem a současně také nejúspěšnějším. Po mnoha titulech z mistrovství Evropy a republiky přichází další velký úspěch, prozradíte nám jaký?* 
Loni v květnu se na mezinárodní soutěži v Německu podařilo získat našemu týmu nominaci na klubové mistrovství světa. Pro náš klub je to poprvé, kdy se mistrovství máme šanci zúčastnit. Není to pro naše sportovce jen nominace na soutěž, ale i taková třešnička na dortu jejich kariéry, kdy mohou společně reprezentovat svůj klub a Českou republiku na prestižní soutěži. Jedinou překážkou je sehnat dostatečné množství financí. Na soutěž jede celkem 28 lidí, z toho tři trenéři, jeden fyzioterapeut, jeden organizátor a zbytek jsou sportovci. Cena za jednoho účastníka je přibližně 60 tisíc Kč.

*Jakým způsobem finance sháníte?* 
Většinou se snažíme částky získat pomocí fundraisingu a zapojit širokou veřejnost. Je nám jasné, že nikdo nemá peněz nazbyt, ale věříme, že se nám po malých částkách podaří dát finance dohromady. Budeme organizovat Běh pro veřejnost, charitativní bazar, taneční maraton, pečení perníčků a podobně.

*Určitě se shodneme, že sport nepřináší dětem jen medaile a cesty na soutěže, je to mnohem víc, dává jim hlavně základ do života.* 
Přesně tak! Konkrétně cheerleading je extrémně o spolupráci a kooperaci, děti v týmu si musí navzájem důvěřovat. U nás je sice důležitá disciplína, ale také zde zakusí sounáležitost s týmem, drží se zde dobrá nálada. Pohár časem zapadne prachem, ale to, co dítě prožilo a zažilo, je nejdůležitější. Chceme, aby naše děti věděly, že se jim jejich sny mohou splnit. 
