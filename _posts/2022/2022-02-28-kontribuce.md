---
date: 2022-02-28
category: blog
title: "Postřeh ke schválené kontribuci"
layout: post
author: Josef Kocourek
authorId: josef.kocourek
image: articles/2022/2022-02-28-kontribuce.jpg
tags: 
  - územní rozvoj
  - kontribuce
---

*Praha, 28. února 2022* – Na konci ledna byl na zastupitelstvu hl. m. Prahy schválen dokument s názvem “Metodika spoluúčasti investorů”, který stanovuje, jakou měrou by se soukromí investoři měli finančně podílet například na budování nové infrastruktury, občanské vybavenosti, veřejných prostor či městských bytů. Metodika počítá i s příspěvkem (poplatkem) za takovou změnu územního plánu, která umožní navýšení hrubé podlažní plochy, t.j. větší zastavění oproti původní situaci.

Současný územní plán nemusí v některých lokalitách odpovídat aktuálním potřebám města. Bohužel drtivá většina požadavků na změnu územního plánu se děje na podnět majitele pozemků, který je chce více zhodnotit a jen minimálně řeší dopad na přilehlé okolí, např. parkování. Velmi často se také jedná o budovy s jinou strukturou než je v okolí běžná. Až na výjimky je nová zástavba vyšší než ta stávající.

Dle mého názoru by změny územního plánu mělo navrhovat výhradně město potažmo městské části, a to na základě aktuálního urbanistického vývoje v dané oblasti. Částka v kontribuci by měla být natolik vysoká, aby investory odrazovala od vlastní žádosti na změny územního plánu. Tím by došlo k redukci většinou účelových a nekoncepčních změn.
