---
date: 2020-12-04
category: blog
tags: 
  - územní rozvoj
layout: post
author: Josef Kocourek
authorId: josef.kocourek
title: Přestavby výměníkové stanice a trafostanice
image: articles/2020/2020-12-04-prestavby.jpg
---

*Téměř v jednu chvíli se sešly na stole vedení městské části Praha 11 dvě záležitosti týkající se přestavby bývalé kotelny a přestavby bývalé trafostanice. Respektive dopis s prosbou o jednání ve věci stavebního povolení na místě bývalé kotelny v Bachově ulici a petice proti výstavbě na místě bývalé trafostanice v ulici Mejstříkova. Záměry jsou hodně podobné, ale přesto rozdílné.*
 
**Přestavba bývalé kotelny v Bachově  ulici – probíhající řízení stavebního povolení**

Jde o odkaz z let minulých. Celá záležitost začala prodejem objektu kotelny do soukromých rukou. Následovalo kladné vyjádření magistrátu hlavního města Prahy a  zároveň byly podepsány 2 smlouvy (s MHMP a MČ P11) o zřízení služebnosti, čímž byl závazně potvrzen souhlas s přestavbou kotelny. Praha 11 v roce 2016 zrušila dřívější nesouhlas se záměrem. V současné chvíli je stavební povolení vydáno a běží lhůta na odvolání proti stavebnímu povolení. Pro případné opětovné vyslovení nesouhlasu u probíhajícího řízení stavebního povolení by muselo mít vedení městské části opravdu pádný argument. Například v situaci, kdy by se v nedávné době okolnosti rozhodnutí natolik změnily, že by bylo možné je využít jako argument (jako jednoduchý příklad můžeme uvést: změnu dopravní obslužnosti, nová výstavba v okolí, vyčerpání kapacit zatížení okolí). Žádná taková situace nenastala. Proto by neodůvodnitelný nesouhlas pravděpodobně vyvolal soudní spor.

**Přestavba bývalé trafostanice v Mejstříkově ulici – petice**

Celý projekt má obdobný začátek, tedy prodej objektu do soukromých rukou. Bývalou trafostanici chce její současný majitel zvětšit na úroveň sousedního domu a vystavět zde čtyři byty a čtyři garážová stání (původně měl projekt osm menších bytů). Stavba malého významu v kontextu Jižního Města, ale velkého významu pro obyvatele v sousedství. 

Naše filozofie u těchto přestaveb trafostanic a výměníků je, že pokud záměr nebude mít souhlasné vyjádření přilehlého SVJ/BD, nemůžeme s tímto záměrem souhlasit ani my. Je primárně na investorovi, aby komunikoval se svými sousedy.



**Je třeba mít na paměti, že investor má možnost vytvořit projekt a podat žádost tak, aby zcela  vyhovoval platným předpisům, a může se tak obrátit přímo na stavební úřad bez nutnosti jakéhokoliv jednání s městskou částí a nutnosti získání připomínek od vedení městské části. Bohužel se tak v současné době děje hned ve dvou případech. Tento fakt jen ukazuje, že těmto investorům nezáleží na dopadech na okolí a celé Jižní Město a snaží se svůj záměr přes státní správu protlačit silou v co nejkratším čase. Toto jednání považujeme za neetické, ale bohužel není nezákonné.**

**Přesto existují přestavby, které jsou pro Jižní Město přínosné. Jedná se o přestavby na provozovny, které přinášejí pestrost do stávajících dostupných služeb, jako je Čistírna Perola, Prodejna CZC, Jídelna PEPE atd.**
